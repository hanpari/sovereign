# Dodávka zboží

Po dramatických událostech, které vyvrcholily Simoniným přijetím mezi vyvolené (tady si Gromov nedokázal odpustit jistou ironii) se situace na lodi uklidnila. Pouze role se vystřídaly.

Uriáš, který vstal z mrtvých, se pomalu zotavoval, zatímco Simona upadla do stavu, který připomínal koma. Podle Samary šlo o pouze dočasnou záležitost, o adaptaci na změněnou činnost jejího těla a mozku, na kterou se žena připravovala ve světě, kde údajně vyrůstala Panenka.

Gromov mlčky předpokládal, že jde o stejný svět, do kterého se dostal i on sám, Samařina virtuální říše. O dalších podrobnostech se mohl jen dohadovat, protože Samara se brzy vytratila, aniž by došlo k naplnění jejich líbánek, takže Gromov se začínal obávat, že jejich vztah zůstane přísně platonický.

Trávil proto většinu svého času péči o Uriáše a hraním šachů s Panenkou. Ke svému potěšení zjistil, že ať už se s ním přihodilo cokoliv, úroveň jeho hry se dramaticky zvýšila, takže se stal vyrovnaným soupeřem i pro umělou inteligenci.

"To jistě ne, můj drahý otče," opravila ho Panenka zdrženlivě, když se vyjádřil v tom duchu. "Zdá se ale, že jsi se naučil část výpočetních kapacit distribuovat na lodní počítač. Gratuluji."

Gromovi připadlo, že její gratulace zní poněkud samolibě. Nemohl ale popřít, že díky Syntéze (jejiž rozsah zatím jen tušil) se loď stala jeho rozšířenou součástí. Pokud se soustředil, mohl ji vnímat jako část svého těla, jako živý tepající organismus.

Po pravdě ho ta schopnost děsila, protože každé splynutí doprovázela závrať, ne nepodobná strachu z výšek, což byl nový pocit pro bojového pilota. Navíc si stále dával záležet, aby Uriáš nebo Zhutra nic nepoznali, takže si odpouštěl kousky, které zaváněly paranormálními jevy, byť nepochyboval, že by z nich Uriáš byl nadšený.

Co se týče samotného Zhutry, ten učinil několik nesmělých pokusů vyptat se na nepřítomnou studentkou; dokonce když si myslel, že o něm nikdo neví, se pokoušel klepat na dveře její kabiny, ale bez výsledku.

To ubohého profesora jen utvrdilo v přesvědčení, že padl do rukou bezohledného sadisty; snažil se proto Gromovu vyhýbat, což ten kvitoval s potěšením. Když se potkali na chodbě, Zhutra natlačený na stěnu, aby mezi nimi zůstalo dostatek volného prostoru, Gromov ho zastavil s přátelským úsměvem.

"Doufám, že se s námi nenudíš, Khamale," řekl. "Mám trochu výčitky svědomí, že tě se Simonou tak zanedbáváme. Když máme volnou chvilku, třese se takříkajíc podlaha, takže..."

Gromov významně nedokončil a objal Zhutru kolem ramen. Ten se pokusil taktně vymanit, ale od chvíle, kdy skončila Syntéza, Gromov cítil, že kdyby chtěl, mohl by lidem drtit kosti.

Měl-li by se řídit Panenčiným světonázorem, mohl prohlásit Zhutru za nižší formu života a naložit s ním jako lidé zacházeli s dobytkem, nebo ještě lépe s obtížnými škůdci. Gromov možná necítil vražednou nechuť ke všemu lidskému, ale o přínosu Zhutry pro společnost pochyboval.

Nebylo to ostatně poprvé, co se zabýval podobnými myšlenkami. Ale pokud se dokázal ovládnout, když plukovník Steiner posílal své podřízené na smrt, pak neměl jediný důvod začínat s Khamalem, jehož jeho jediným proviněním zůstávalo to, že byl vychován jako zbytečný parazit.

"Se mnou si nedělejte starosti," pospíšil si Zhutra. "Jsem rád, že spolu tak vycházíte. Kdo by si to pomyslel, že?"

"Pomyslel co?"

"Nic, nic. Jen tak uvažuji, že je to pár dní, co jsem ji nepotkal. Napadlo mne, zda není nemocná."

"Je zdravá jako rybička. Většinu času prospí. Bude lepší, když se sám přesvědčíš."

"To není potřeba. Samozřejmě, naprosto chápu, že je unavená."

"Trvám na tom."

Gromov odvedl Zhutru ke dveřím kabiny a odemknul je kartou. Simona ležela na lůžku, ne nepodobná na Šípkovou Růženku, pod pečlivě srovnanou přikrývkou, která se zvedala s rytmem jejího dechu. Nic nenasvědčovalo tomu, že by byla podrobená přehnanému násilí, což Zhutrovi stačilo, aby z místnosti rychle couval pod záminkou, že nebude ženu budit.

Dříve než mohl utéct, Simona se pohnula.

"Počkej, Khamale," řekla jasným zpěvavým hlasem. "Stůj!"

V noční košili, do které ji převlékla Panenka, Simona vstala, nalila si sklenici vody a žíznivě ji vypila.

"Cítím se skvěle," odpověděla na Gromovův tázavý pohled. "Jsem nesmírně vděčná, za šanci, kterou jsi mi dal, můj nejdražší..."

Gromov, který si byl jistý, že chtěla použít oblíbené Panenčino oslovení, se ušklíbl při představě, že získal už druhou dceru, a to ještě se Samarou nespal. Tímhle tempem se mohl stát otcem zástupů, aniž by se angažoval po fyzické stránce.

Naštěstí měla Simona dost rozumu, aby se včas zarazila, než Khamala navedla na scestné myšlenky, týkající se hrátek mezi nimi. Takže se jen protáhla a sledovala Zhutru s kapkou škodolibosti.

"Neuvěřitelný zážitek," zavrněla. "Poznala jsem nový svět, objevila nové obzory. Moje tělo už není stejné. A to vše díky Savovi."

"To je báječné," drmolil Zhutra a rychle couval ze dveří. "Neskutečné! O-ohromné! Já... dělal jsem si starosti. Jsem to ale hlupák."

"Ne, naopak!"

Gromov si všiml, že Simoniny oči ztratily svou nazelenalou barvu a nyní se v nich odrážela temná modř hlubokého moře. Za nimi mohl pozorovat neobvyklou mozkovou aktivitu, svazky energie zamířené na unikající cíl, mizící v Zhutrově těle.

"Jsi můj nejlepší přítel, Khamale, že je to tak?" Simona pronesla se zvláštní intonací, jako kněz, když zpívá litanii.

"Ano, Simonko, to víš, že ano."

Kdyby Gromov neviděl zářící spojení mezi nimi, myslel by si, že se žena snaží Zhutru zhypnotizovat. Trpasličí Adonis se ocitl v pasti neznámé moci a reagoval na ni jako kobra na fakírovu flétnu.

"Vsadím se, že pro mne uděláš cokoliv."

"Naprosto."

"Chápeš, že nebýt tady Savy, nebyl bys naživu?"

"Určitě."

"Musíš mu být vděčný, Khamale."

"Budu."

"To, že tě vyslýchal v přetlakové komoře byla jen tvá chyba."

"Ano, stydím se za to."

"Škoda, že máš proto poškozený mozek a spoustu věcí si nepamatuješ."

Fascinovaný Zhutra vážně odkýval její slova.

"Mám poškozený mozek," opakoval se slzami v očích. "Nic si nepamatuji."

"Ale nic není ztraceno," pokračovala Simona s líbezným úsměvem. "Nemusíš se bát. Stačí jen počítat. Každou volnou chvíli. V lodní knihovně najdeš spoustu příkladů z matematiky. Co budeš na lodi, budeš procvičovat svůj mozek. Nebudeš mít čas na nic jiného. Jenom na matematiku. Rozumíš? To pomůže! A teď můžeš jít, Khamale."

Když se svazek energie vytratil, Simona se zapotácela a zakryla si oči. "Běž, Khamale, běž," vybídla ho netrpělivě. "Potřebujeme se Savou soukromí."

"Jistě. Já jen..."

Omámený Zhutra se obrátil na Gromova: "Myslím, že bych potřeboval učebnice matematiky. Najdou se tady nějaké?"

"Spousty," ujistil ho Gromov s pobaveným úsměvem. "Zesnulý Luciano pravda holdoval jiným disciplínám, ale také rád předstíral, že je polyhistor, proto žádný strach. Budeš mít příležitost obcovat s královnou věd do alelujá. Ovšem napřed bych se rád zeptal, co se přihodilo? Vždycky jsem měl dojem, že zastánci alternativního vzdělání nekladou na matematiku přehnaný důraz."

Gromovova narážka ubohého profesora vyburcovala z letargie.

"To rozhodně ne," zamával divoce rukama. "Veřejnost má zkreslené názory na naši instituci. Může být, že se zaměřujeme na jiné aspekty vzdělávání, ale nikdo nemůže upřít naši absolventům obrovskou dávku kreativity."

Simona, které unaveně odpočívala na posteli, vydala prapodivný zvuk.

"Děje se něco?"

"Ovšemže ne, Khamale. Jen jsem chtěla potvrdit, cos řekl. Obrovská dávka kreativity. Lépe bych to sama neřekla."

Zhutra se podíval na Gromova, jako by ho podezříval, že Simonu nakazil dávkou nevítaného sarkasamu, ale Gromov se tvářil jako neviňátko.

"Omluvte mne, prosím," pokračoval Zhutra neobratně. "Zajdu si do lodní knihovny. Člověk se neustále učí. Doprovázet mne nemusíš, Savo."

"To jsem neměl v úmyslu," ujistil ho Gromov. "Jen jsem zvědavý, odkud hodláš začít? Bylo by trapné pro univerzitního profesora si vybrat učebnice aritmetiky nebo algebry, co říkáš? Kalkulus, topologie, diskrétní matematika, teorie čísel, to jsou oblasti, kterým se jistě budeš věnovat."

Zhutra zaváhal. "Přiznám se, že budu potřebovat osvěžit základy."

"V tom případě bude lepší, když se podíváš na mezi elektronické knihy. Luciano se cenil na víc, než na učebnice pro základní školy. Jako estét měl pravděpobně potíže sehnat je v kožené vazbě s ozdobným písmem."

"Neřekl jsem, že potřebuji učebnice pro základní školy. To je například výhoda alternativního vzdělávání. Chápu, že si to, Savo, neuvědomuješ, ale pokaždé, když s tebou jednám, mám dojem, že se mnou mluvíš s pocitem nadřazenosti. My učíme naše studenty, aby s každým jednali jako rovný s rovným. Často jsem si všiml, že důraz kladený na tvrdé vědy vede k omezení emoční intelignce."

"To můžu potvrdit," Gromov pronesl vážně. "Pokud jde o emoční inteligenci, cítím se v porovnání s tebou jako nevyvinuté batole. Pokud ti matematika nepůjde podle plánu, zkus se s ní vlídně domluvit. Určitě bude přístupná rozumným argumentům."

"Ty jsi ale šprýmař!"

Když uražený Zhutra za sebou zavřel dveře, Simona hodila po Gromovovi polštář. "Doufám, že jsi nerozbil moje malé našeptávání. Nebylo lehké Khamala navést správným směrem. Když budeš zpochybňovat jeho schopnosti, mohl by se vzdát předem."

Gromov ji změřil pohledem. Nebylo divu, že Zhutru mátla. I Gromov, který ji znal krátce, dokázal rozpoznat, že se chová neobvykle - jako šťastný člověk, který nemá žádné starosti. On naopak, jak si hořce uvědomoval, svou cestou vesmírem jen přibral zátěž, o kterou nestál.

"Proč a jak jsi ho nutila počítat?" zeptal se raději. "Nebudu se přít, že mu matematika neškodí, ale jistě tu nešlo o Khamalovo zanedbané vzdělání."

"Když jsi zavřel Khamala do přetlakové komory, měl jsi ho v úmyslu zabít?"

"Samozřejmě že ne. Proč bych se potom obtěžoval vás zachraňovat? Někteří lidé ale lépe spolupracují pod tlakem."

"Myslela jsem si to. To ovšem nic nemění na tom, že chudák Khamal má dojem, že unikl jisté smrti."

"Divadlo ve mně ztratilo talent."

"Když jsem se ocitla ve světě naší matky," pokračovala Simona, "elfové, kteří tam žijí, se ke mně chovali jako k princezně. Byla to báječná zkušenost. Pomáhali mi pochopit, jak se změnilo mé tělo a má mysl. Má matka trvala na tom, abych ti příliš neprozrazovala."

Gromov se ušklíbl: "Tvá novopečená matka, čili má virtuální manželka, má ráda vztah s tajemstvím. Nemůžu říct, že by se mi věnovala tolik jako tobě."

"To je mi líto. Ona je skvělá!"

"Je to démon z hlubin mého pubertálního podvědomí. Ale jak se říká, na vzhledu nezáleží. Alespoň jsem nekřičel hrůzou, když jsem ji poprvé potkal."

"Ona je skvělá," opakovala Simona s urputností dítětě, které se bojí, že by se její rodiči mohli chtít rozvést.

"Samozřejmě," uklidnil ji Gromov. "Nebudeme řešit naše pozoruhodné rodinné vztahy. Vraťme se ke Khamalovi a jeho nově objevené vášni pro matematiku."

"Musela jsem ho zaměstnat," pokrčila Simona rameny. "Jinak by jsi ho měl na svědomí."

"To je trochu přehnané. Khamal možná není mým oblíbeným pasažárem, ani se naštěstí nestal mým synem, ale z mé strany mu nic nehrozí."

"Opravdu ne?"

"Opravdu. Leda že bys věděla o něčem, o čem se má milovaná manželka zapomněla zmínit."

"Můj drahý otče," začala Simona tónem a oslovením, které z ní udělaly Panenčino dvojče.

"Prosím ne!"

Když si uvědomila, jak nezvyklé je pro Gromova o ní uvažovat jako o dceři, Simona se zarazila a začervenala se. "Omlouvám se. Hovořila jsem příliš dlouho s matkou a s elfy, proto se zapomínám. V matčině zemi ubíhá čas tak, jak ona stanoví. Předpokládám, že by se ti nezamlouvalo, kdybych ti říkala Vaše královské veličenstvo."

"Naopak, to by se mi zamlouvalo velmi," odtušil Gromov a vzpomněl si na Andreje. "Ale tak už mi říkal jeden přítel a jak jsem ho znal, jenom pomyšlení na to, že mne tak někdo oslovuje ve vší vážnosti, by ho donutilo se válet smíchem po podlaze."

"Já také netrvám na tom, aby náš vztah byl takto omezený," prohlásila Simona významně. "Pokud by naše matka souhlasila, pak..."

Když Gromov pochopil, kam Simona směřuje, uvědomil si, že bude lepší nepokračovat.

"Proč bych měl Zhutrovi ublížit?" zeptal se raději.

"Protože já v porovnání s tebou nejsem nic."

"Jako studentka University Osvícené mysli by ses neměla tolik podceňovat."

"Nemám genetickou výbavu, abych uměla plně využívat schopnosti, které mi má matka věnovala. Abych se dostala do Khamalovy hlavy, musela jsem působit na jeho skryté tajné obavy, na už existující hrůzu z poškození mozku. Dokud se nenaučíš ovládat své pole, pak pro Khamala znamená být v tvojí přítomnosti neustálý stres."

"Nic s čím bych se nemohl smířit, má milovaná dcero," ušklíbl se Gromov a mrkl na ni. "Pěstovat v Zhutrovi pocit méněcennosti je jedna z mála rozkoší, které mi život přináší."

Simona jeho úsměv neopětovala: "Jestliže budeš na něj tak působit, posíláš pocit jeho nedostatečnosti do té míry, že ho pomalu, ale jistě přivedeš k sebevraždě. Nebude tomu vzdorovat příliš. Nakonec se oběsí s vědomím, že by bylo pro svět lepší, kdyby neexistoval."

"Někdo by mohl namítnout, že by to byla první rozumná věc, kterou ve svém životě podnikl," zamumlal Gromov.

"Proto jsem ho poslala počítat příklady," vysvětlila Simona. "Zaměstná se a půjde ti z cesty. Tvá nevlídná přítomnost na něj působí jako koroze. Proto když ho příště potkáš, buď na něj laskavý i v myšlenkách."

"I v myšlenkách?" zděsil se Gromov. "Říká se, že rodina od svých otců vyžaduje sebeobětování, ale tohle je příliš. Nejsem snad nepřítel lidstva? A kde se vůbec v tobě vzalo tolik laskavého porozumění pro Zhutrovu psyché? Soudě podle tvého deníku, měla bys být první, kdo mu podá provaz."

"Možná."

Simona si zjevně nechtěla připomínat vlastní minulost. "Je to ale v našem zájmu. Nyní, i když se Vejce vylíhlo, DOZOR nic netuší, proto můžeme Khamala použít k odvedení pozornosti. Ve chvíli, kdy si odveze prázdnou skořápku, agenti se zaměří na něj. Ve chvíli, kdy se Vejce pokusí prodat, bude litovat, že se narodil."

Při vědomí, že Simona odsoudila chladnokrevně Zhutru na smrt, Gromov pochopil, že se ocitl ve společnosti monster.

"Chápu," řekl nakonec. "Myslím, že v takovám případě dokáži být na toho troubu laskavý."
